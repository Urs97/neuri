---
title: Radionica (1)
date: 2021-03-19T22:40:38.305Z
lang: hr
thumbnail: neuri-mihael-kozina.jpg
thumbnail_author: Vinko
description: Mihael Kozina, dipl. psiholog i gestalt terapeut
---
<!--StartFragment-->

Drage kolegice i dragi kolege,\
\
predstavljamo vam prvu radionicu u suradnji s kolektivom BoliMe. Voditelj radionice je Mihael Kozina, dipl. psiholog i gestalt terapeut (ECP, ECGP). Naziv radionice je : Svjesnost – temelj mentalnog zdravlja.\
\
Tko je Mihael Kozina ❓\
\
➡️ Mihael Kozina je studij psihologije završio 2007. godine na Filozofskom fakultetu u Zagrebu. Nakon diplome nastavio se školovati za gestalt psihoterapeuta. Radio je 12 godina kao školski psiholog u V. gimnaziji u Zagrebu. Istovremeno je radio kao savjetovatelj, psihoterapeut i voditelj više programa u Modusu - Centru za djecu, mlade i obitelj Društva za psihološku pomoć gdje je stekao bogato iskustvo u grupnom i individualnom radu. Trenutno radi u privatnoj psihoterapijskoj praksi. Član je Hrvatske psihološke komore, Hrvatske komore psihoterapeuta, Društva za psihološku pomoć i Zagrebačkog psihološkog društva. Posebno ga veseli suradnja s udrugom BoliMe na promicanju važnosti mentalnog zdravlja.\
\
O kolektivu BoliMe:\
\
BoliMe je nezavisna umjetnička inicijativa za podršku mentalnom zdravlju mladih nastala 2014. godine. Društveni angažman kolektiva BoliMe usmjeren je na promociju, unapređenje i očuvanje mentalnoga zdravlja mladih te sustavno informiranje, educiranje i senzibiliziranje javnosti o mentalnom zdravlju i njegovu njegovanju. Primarni je cilj jačanje područja prevencije koje je u Hrvatskoj izrazito zanemareno. Prepoznatljivi su po javno zagovaračkoj kampanji Kad te boli, moraš reći, koja je prva ovakvoga karaktera u Hrvatskoj, a s obzirom na važnost teme i neophodnom komuniciranju o istoj, prepoznata je i naišla je na pozitivan odjek u javnosti (od 2015. do danas). Posebno su zapaženi projekti unutar kampanje bili: izložba fotografija Kad me boli (2015.) i postavljanje javne interaktivne instalacije Tiha introspekcija (2016.) u prolazu Oktogon uz prateće prepoznatljive promotivne spotove. U listopadu 2017. pokreću preventivni projekt Osjećam. - mentalna higijena i emocionalna pismenost mladih, namijenjen srednjoškolcima, a sastoji se od interaktivne instalacije, kazališne predstave U mojoj glavi (Teatar Tirena) i edukativnih radionica. Upravo su za taj projekt 2018. godine primili posebno priznanje Hrvatskog dizajnerskog društva u kategoriji kritički koncept na jubilarnoj desetoj izložbi hrvatskog hizajna u Muzeju za umjetnost i obrt. Od 2018. snimaju i prikazuju „Pričamo“ - web serijal koji se sastoji od desetominutnih videa o mentalnom zdravlju u našoj svakodnevici. Poseban je interes izazvalo javno snimanje epizoda Pričamo unplugged u KunstTeatru s kojim surađuju na predstavi Marta i sedam strahova i radionicama podrške publici, namijenjene studnetskoj populaciji. U suradnji s Dubrovačkim ljetnim igrama 2019. godine relizirali su trodnevnu radionicu Anatomija srama namijenjenu mladima. U vremenu pandemije i nakon zagrebačkog potresa izašli su s novim epizodama Pričamo SOS kako bi sebi i drugima olakšali i objasniti iznimno turbulentan životni trenutak u kojem se nalazimo.

<!--EndFragment-->